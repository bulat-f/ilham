.page-header
  %h1 Хөрмәтле милләттәш!
%h2 Сине «Хәят» интернет әдәби журналы сәламли!
.prose
  %p Һәр милләтнең гасырлар буена формалашкан үз рухы, үз моңы була. Шул рухтан милли әдәбият үсеп чыга, безнең өчен бик кадерле булган милли сәнгатьнең башка формалары туа. Милләт көчле чакта аның мәдәнияте дә нык һәм үсештә. Халыкның үз-үзен югалтуы аның мәдәниятенә дә тискәре йогынты ясый: сүлпәнәю, артка чигенү күзәтелә башлый. Үсештән баш тарту белән килешергә ярамый, әлбәттә. Бигрәк тә бүгенге көндә элемтә чаралары араларны якынайтканда, Җир шарының төрле почмакларында яшәүче бер милләт кешеләренең үзара аралашуына киң мөмкинлекләр туганда, милли әдәбиятның үсеше өчен иркенлекләр барлыкка килә: ана телендә повесть һәм романнар уку, чын шигърияттән ләззәт алу ихтыяҗын канәгатьләндерү җиңеләя. Безнең яңа интернет проект, хөрмәтле милләттәш, сине интернет мәйданында берләшергә һәм үсешкә чакыра. Син кем генә булма, кайда гына тума безне берләштерүче туган тел, шул тел аһәңнәрен яңгыратучы милли әдәбият бар, сәнгатьнең башка төрләре күпчелек очракта шул әдәбияттан үсеп чыга. Әдәбият исә укучыдан башка яши алмый. Без беләбез: милләтнең әдәбиятны сөюче, әдәби әсәрләр укырга яратучы киң катламы бар. Кәгазь матбугат, кәгазь китаплар бүген мәгълүм сәбәпләр аркасында бар укучыга да барып җитә алмый. Шуңа күрә әдәбиятта төбәкчелек — бер төбәктә яшәүче авторларны гына бастыручы журналлар, шул журналлар белән генә чикләнергә мәҗбүр булган укучылар катламы барлыкка килде. «Хәят» — барлык төбәкләрдә яшәүче һәм иҗат итүче әдипләрне һәм укучыларны очраштыру һәм берләштерү ниятеннән туган проект. Ул гына да түгел, без тугандаш төрки әдәбиятлар, бигрәк тә безгә якын булган башкорт әдәбияты белән дә тыгызрак элемтәләр булдыру — бер-беребезне уку, әдәби багланышларны киңәйтү ягында. Бергә булыйк, бердәм булыйк, «Хәят» мәйданында очрашып торыйк.
